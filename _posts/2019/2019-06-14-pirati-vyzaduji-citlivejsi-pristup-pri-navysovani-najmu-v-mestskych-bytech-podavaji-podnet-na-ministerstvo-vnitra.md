---
layout: post
published: true
category: blog
title: >-
  Piráti vyžadují citlivější přístup při navyšování nájmů v městských bytech.
  Podávají podnět na Ministerstvo vnitra. 
date: '2019-06-14 08:09pm'
author: MUDr. Lukáš Mareš
image: media/najempr.jpg
description: >-
  Tisková zpráva místního sdružení Pirátské strany České Budějovice.

  Piráti vyžadují citlivější přístup při navyšování nájmů v městských bytech.
  Podávají podnět na Ministerstvo vnitra. 
tags: ' '
---
**Tisková zpráva místního sdružení Pirátské strany České Budějovice**.

Dne 25. 2. 2019 přijala rada města usnesení č. 200/2019, kterým pověřila městskou společnost Správa domů s.r.o. uzavřením dohod s nájemníky v městských bytech se smlouvami na dobu určitou o zvýšení nájemného. A pokud by tito nájemníci s dodatkem nesouhlasili, mělo dojít k ukončení automatického prodlužování smluv, tedy fakticky k jejich ukončení. 

Dle dopisu, ve kterém Správa domů oznamuje nájemníkům zvýšení nájmu a který se nám podařilo získat, však stojí, že dojde **k uzavření smlouvy nové**, nikoli dodatku, jak zní usnesení. Dle našeho názoru nelze termíny “dodatek ke stávající smlouvě” a “nová smlouva” zaměňovat. Správa domů si ovšem, jak jsme se přesvědčili při osobním jednání, myslí opak.

Nejde o slovíčkaření, celá věc má i praktické dopady. Dle předběžného vyjádření zástupců Ministerstva pro místní rozvoj lze totiž aplikovat § 2249 Občanského zákoníku (stanovující mj. max. 20% nárůst nájmu za poslední tři roky) i na automaticky prodlužované smlouvy na dobu určitou. V Budějovicích však dochází ke zvyšování nájmů mnohem razantněji, daleko nad tímto limitem, a tedy v rozporu s platnou legislativou. Nezbývá nám proto nic jiného, než na činnost rady města podat podnět na Ministerstvo vnitra tak, jak umožňuje zákon o obcích. 

Zvyšování nájmů nad ochranný limit je možné pouze v případě uzavírání nových smluv. Na to však Správa domů nemá mandát, a to ani dle výše zmíněného usnesení rady města, ani dle platných pravidel pro přidělování městských bytů. Na pondělním jednání zastupitelstva města proto vyzveme kontrolní výbor zastupitelstva, aby rozpor mezi usnesením rady a činností Správy domů prošetřil.

Lukáš Mareš, předseda zastupitelského klubu Pirátů, k tomu říká: “_Uvědomujeme si, že ceny nájmů městských bytů zaspaly dobu. Nečinnost minulých městských rad však neopravňuje tu nynější postupovat v rozporu s platnou legislativou. Učiníme nezbytné kroky, které uvedou věci do pořádku._”

[Usnesení rady města č. 200/2019.](https://www.c-budejovice.cz/sites/default/files/meeting_resolutions/i_-_rm5.pdf)

[Oznámení o zvýšení nájmu a uzavření nové nájemní smlouvy.](https://drive.google.com/open?id=1q7rQuNlYIpfqc0dOlCJNT9WoeKjqvkB5)

[Pravidla pro přidělování městských bytů.](https://www.c-budejovice.cz/cz/magistrat/Documents/Archiv%20poskytnut%C3%BDch%20informac%C3%AD/2016/16--pravidla-pro-prenechani-bytu-do-najmu.pdf)
