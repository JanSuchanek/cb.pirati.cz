---
layout: post
published: true
category: blog
title: Odhalujeme temné Budějovice - Budějovický baron
date: '2018-06-12 07:15pm'
author: Ondřej Sekora
image: media/black.jpg
description: >-
  Realitní společnost STINGO, s.r.o., Cz Immobilien, s.r.o.a Vatoli. Realitní
  společnosti, za kterými stojí jeden člověk. Václav Drchal je osoba, která je
  pro vedení města úspěšným partnerem, pro řadu obyvatel Českých Budějovic je
  však bezpáteřním podnikatelem, který si od města bere to, co si umane. 
tags: ' '
---
Realitní společnost STINGO, s. r. o. , Cz Immobilien, s. r. o. a Vatoli. Realitní společnosti. Firmy, za kterými stojí jeden člověk. Václav Drchal je osoba, která je pro vedení města úspěšným partnerem, pro řadu obyvatel Českých Budějovic je však bezpáteřním podnikatelem, který si od města bere to, co si umane. 

Krajské město České Budějovice před několika lety navázalo spolupráci s developery a investory. Zastavitelné parcely a dokonce i plochy veřejné zeleně se postupně mění na bytové komplexy, obchodní centra a podnikatelské objekty.

Již v roce 2010 získala firma Václava Drchala, Cz Immobilien, pozemky za koldomem Perla s výměrou 1850 m<sup>2</sup> za 5,5 miliónu korun. **Obyvatelé tak přišli o stovky parkovacích míst**. Ve smlouvě podepsané bývalým primátorem Jurajem Thomou stojí, že jednatel společnosti, Václav Drchal, vystaví na místě 230 parkovacích míst pro majitele bytů v komplexu o 11 patrech a také 90 parkovacích míst pro veřejnost po dobu 15 let. Posuďte sami, zda je možné za Perlou zaparkovat.

V roce 2015 vystavěla společnost Václava Drchala **bytové komplexy v Jírovcově a Klaricově ulici**. Jednatel firem Cz Immobilien, STINGO a Vatoli je od roku 2017 také předsedou Společenství vlastníků domu Jírovcova a Klaricova. K těmto bytovým komplexům patří také pozemky, na kterých je vybudované parkoviště pro majitele bytů, je však z poloviny prázdné. Kolik obyvatel okolních domů a ulic zde mohlo parkovat?

Z roku 2016 také pochází smlouva mezi firmou Vatoli, s. r. o. a jejím jednatelem Václavem Drchalem a městem, zastoupeným primátorem Jiřím Svobodou, o náhradě za omezení vlastnického práva. **Při vybudování domu v ulici J. Š. Baara zanikly na místní komunikaci ve vlastnictví města tři veřejná parkovací místa**. Na místě vznikl bytový komplex s parkováním ve vnitrobloku, jen pro majitele bytů. Za tato tři zaniklá místa zaplatil Drchal městu 150 tisíc korun. Nutno dodat, že pokud byste si v tomto komplexu koupili byt, zaplatíte za nezastřešené parkovací místo 250 tisíc korun. Zastřešené místo je samozřejmě o třetinu dražší.

**O rok dříve Václav Drchal zaplatil městu 300 tisíc korun za šest zaniklých veřejných parkovacích míst v ulici Průběžná, kde firma Cz Immobilien také vybudovala několik pater bytů**.

**V současné době je kapacita stavebních parcel v Českých Budějovicích značně omezená. Ne však pro Václava Drchala a jeho firmy**. Minulý měsíc byla podepsána smlouva o směně pozemků u Průběžné ulice (poblíž křižovatek Pražská a Strakonická). Firma Cz Immobilien městu nabídla pozemky o výměře 2600 m<sup>2</sup>, většinou zastavěná nádvoří, a ornou půdu, tedy jinými slovy ty části pozemků, které Drchalovi „zbyly“ po výstavbě v Průběžné ulici. Město s firmou směnilo pozemky o výměře 4700 m<sup>2</sup>. Za rozdíl 1680 m<sup>2</sup> zaplatil p. Drchal 2,5 miliónu korun, **což je o polovinu méně než běžná cena pozemku za m<sup>2</sup> v centru Českých Budějovic**. Můžeme tedy očekávat, že na pozemcích o výměrách 750-2000 m<sup>2</sup> vyroste opět další bytový komplex a ubude několik desítek parkovacích místo pro veřejnost.

Na březnovém zastupitelstvu tohoto roku vystoupil občan, který hovořil o Václavu Drchalovi a jeho nevybíravém chování a vystupování ve stylu „dostanucochci“. P. Drchal chtěl totiž od občana koupit jeho zahradu. Když ho občan odmítl, nechal se developer slyšet, že tu jeho zahradu stejně dostane od města.

Zastupitelstvo města a koalice se zavázali, že budou vystupovat v zájmu občanů a hájit veřejný zájem. Současná situace tomu ale neodpovídá. Na veřejných pozemcích by se měly stavby zahájit dle územního řízení a architektonické soutěže. Vedení města se ovšem rozhodlo tento proces zkrátit nebo přeskočit. Proto obyvatelé zejména Pražského předměstí do poslední chvíle neví, co jim „vyroste“ za domem. Parky, veřejná zeleň a parkovací místa mizí. Je tohle opravdu veřejný zájem a veřejné blaho?
